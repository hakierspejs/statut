# Statut stowarzyszenia Hakierspejs Łódź

## Rozdział I – Postanowienia ogólne

§ 1. Stowarzyszenie, w dalszych postanowieniach zwane Stowarzyszeniem, nosi nazwę „Stowarzyszenie Hakierspejs Łódź”.

§ 2. 1. Terenem działania Stowarzyszenia jest Rzeczpospolita Polska, a jego siedzibą jest miasto Łódź.

2. Dla realizacji celów statutowych Stowarzyszenie może działać na terenie innych państw z poszanowaniem tamtejszego prawa.

§ 3. Stowarzyszenie jest zawiązane na czas nieograniczony. Posiada osobowość prawną. Działa na podstawie przepisów ustawy z dnia 7 kwietnia 1989 r. Prawo o stowarzyszeniach (Dz.U. z 2001, Nr 79, poz. 855 z późn. zm.) oraz niniejszego statutu.

§ 4. Stowarzyszenie może być członkiem innych krajowych i międzynarodowych organizacji o podobnych celach.

§ 5. 1. Działalność Stowarzyszenia oparta jest przede wszystkim na pracy społecznej członków.

2. Członkami Stowarzyszenia mogą być obywatele polscy oraz cudzoziemcy, włącznie z osobami nie mającymi miejsca zamieszkania na terytorium Rzeczypospolitej Polskiej.

§ 6. Do prowadzenia swych spraw Stowarzyszenie może zatrudniać pracowników.

## Rozdział II – Cele i środki działania

§ 7. 1. Celem Stowarzyszenia jest:

1) działalność edukacyjna, naukowa i oświatowo-wychowawcza, wspieranie idei nauki otwartej wobec obywateli i przez obywateli tworzonej,

2) popularyzacja nauki i metody naukowej,

3) wspieranie postaw obywatelskich, w szczególności wśród młodzieży,

4) upowszechnianie i ochrona praw człowieka oraz swobód obywatelskich,

5) upowszechnianie i ochrona wolności osobistej i gospodarczej,

6) promowanie wolności w zakresach: światopoglądu, wolności do wyboru alternatywnej edukacji, prowadzenia działalności gospodarczej, wolności informacji, wolnego i otwartego oprogramowania oraz otwartych technologii (ang. _open hardware_),

7) podejmowanie działań na rzecz pomocy, rozwoju i aktywizacji oraz wspierania postaw przedsiębiorczych, w szczególności wśród młodzieży, osób niepełnosprawnych i wykluczonych zawodowo,

8) wspieranie aktywności społecznej i kulturalnej, w szczególności wśród młodzieży,

9) upowszechnianie kultury fizycznej, sportu i turystyki.

2. Stowarzyszenie swe cele realizuje poprzez:

1) tworzenie i utrzymywanie infrastruktury stymulującej rozwój projektów, organizującej i użyczającej potrzebnych narzędzi,

2) prowadzenie spotkań, konferencji, seminariów, wykładów i szkoleń,

3) organizowanie konkursów i imprez promocyjnych oraz działalność kulturalną, w szczególności organizowanie wystaw, prezentacji, projekcji oraz happeningów,

4) udział w imprezach promujących naukę,

5) realizację i wspieranie projektów naukowych,

6) działalność edukacyjną,

7) działalność publicystyczną i wydawniczą,

8) integrację środowiska akademickiego, naukowego i przemysłowego,

9) współpracę z krajowymi i zagranicznymi organizacjami.

## Rozdział III – Członkowie – prawa i obowiązki

§ 8. Członkami Stowarzyszenia mogą być osoby fizyczne oraz prawne.

§ 9. Stowarzyszenie posiada członków:

1) zwyczajnych,

2) wspierających.

§ 10. 1. Członkiem Zwyczajnym Stowarzyszenia może być każda osoba fizyczna, która spełni wszystkie poniższe warunki:

1) złoży deklarację członkowską na piśmie,

2) przedstawi pozytywną opinię co najmniej jednego członka zwyczajnego Stowarzyszenia,

3) uiści składkę członkowską.

2. Osoba fizyczna staje się Członkiem Zwyczajnym Stowarzyszenia po zaakceptowaniu pisemnej deklaracji członkowskiej uchwałą Zarządu Stowarzyszenia.

3. Członkowie Zwyczajni mają prawo do:

1) korzystania z dorobku, majątku i wszelkich form działalności Stowarzyszenia,

2) udziału w zebraniach, wykładach oraz imprezach organizowanych przez Stowarzyszenie,

3) zgłaszania wniosków dotyczących działalności Stowarzyszenia,

4) biernego i czynnego uczestniczenia w wyborach do władz Stowarzyszenia.

4. Członkowie Zwyczajni mają obowiązek:

1) przestrzegania statutu i uchwał władz Stowarzyszenia,

2) regularnego opłacania składek.

5. Zarząd może w uzasadnionych przypadkach czasowo zwolnić określonego członka z konieczności płacenia składek.

§ 11. 1. Członkiem Wspierającym Stowarzyszenia może być każda osoba fizyczna lub prawna po złożeniu pisemnej deklaracji członkowskiej i zaakceptowaniu jej uchwałą Zarządu Stowarzyszenia.

2. Członek Wspierający Stowarzyszenia będący osobą prawną może zadeklarować pomoc finansową, rzeczową lub merytoryczną w realizacji celów Stowarzyszenia, w formie i wielkości uzgodnionej z Zarządem Stowarzyszenia, potwierdzonej umową.

3. Członkowie Wspierający nie posiadają biernego oraz czynnego prawa wyborczego, mogą jednak dobrowolnie brać udział z głosem doradczym w statutowych władzach Stowarzyszenia. Poza tym posiadają takie prawa, jak członkowie zwyczajni.

4. Członek Wspierający ma obowiązek wywiązywania się z zadeklarowanych świadczeń oraz przestrzegania statutu i uchwał władz Stowarzyszenia.

§ 12. 1. Utrata członkostwa następuje na skutek:

1) pisemnej rezygnacji złożonej na ręce Zarządu,

2) wykluczenia przez Zarząd z powodu:

a) łamania statutu lub nieprzestrzegania uchwał władz Stowarzyszenia,

b) unikania lub notorycznego braku udziału w pracach Stowarzyszenia,

c) braku wpłat składek członkowskich za okres trzech miesięcy,

d) łamania zasad współżycia społecznego na szkodę Stowarzyszenia.

3) utraty praw publicznych na mocy prawomocnego wyroku sądu,

4) śmierci członka lub utraty osobowości prawnej przez osobę prawną.

2. Od uchwały Zarządu w sprawie pozbawienia członkostwa zainteresowanemu przysługuje odwołanie do Walnego Zebrania Członków. Odwołanie powinno zostać przekazane Zarządowi w formie pisemnej w terminie 14 dni od chwili poinformowania zainteresowanego o treści uchwały Zarządu. Uchwała Walnego Zebrania Członków jest ostateczna i wchodzi w życie w trybie natychmiastowym.

## Rozdział IV – Władze Stowarzyszenia

§ 13. Władzami Stowarzyszenia są:

a) Walne Zebranie Członków,

b) Zarząd,

c) Komisja Rewizyjna.

§ 14. Kadencja Zarządu i Komisji Rewizyjnej Stowarzyszenia trwa dwa lata.

§ 15. Uchwały wszystkich władz Stowarzyszenia zapadają zwykłą większością głosów przy obecności co najmniej połowy członków uprawnionych do głosowania, stanowiących kworum, chyba że dalsze postanowienia statutu stanowią inaczej.

§ 16. 1. Walne Zebranie Członków jest najwyższą władzą Stowarzyszenia. W Walnym Zebraniu Członków biorą udział:

1) z głosem stanowiącym – członkowie zwyczajni,

2) z głosem doradczym – członkowie wspierający oraz zaproszeni goście.

2. Walne Zebranie Członków jest zwoływane w trybie zwyczajnym lub nadzwyczajnym.

3. Zebranie odbywa się w siedzibie Stowarzyszenia lub zostaje przeprowadzone z wykorzystaniem środków komunikacji elektronicznej.

4. Zarząd powiadamia członków Stowarzyszenia za pośrednictwem poczty elektronicznej, w terminie uzależnionym od trybu organizacji zebrania, o terminie zebrania, planowanym porządku obrad oraz:

1) jego szczegółowej lokalizacji – w przypadku zebrania przeprowadzanego w siedzibie Stowarzyszenia,

2) sposobie dołączenia do spotkania – w przypadku zebrania przeprowadzanego z wykorzystaniem środków komunikacji elektronicznej.

§ 17. 1. Walne Zebranie Członków w trybie zwyczajnym zwoływane jest przez Zarząd Stowarzyszenia nie rzadziej, niż raz na dwa lata.

2. Zarząd powiadamia członków Stowarzyszenia o zebraniu z wyprzedzeniem co najmniej 14 dni kalendarzowych.

3. Poczas obrad Walnego Zebrania Członków zwołanego w trybie zwyczajnym nie jest wymagane kworum.

§ 18. 1. Walne Zebranie Członków w trybie nadzwyczajnym zwoływane jest przez Zarząd Stowarzyszenia w dowolnym terminie z inicjatywy własnej lub na wniosek:

1) Komisji Rewizyjnej lub

2) co najmniej 1/3 ogólnej liczby członków zwyczajnych Stowarzyszenia lub

3) co najmniej dziesięciu członków zwyczajnych Stowarzyszenia.

2. Wniosek o zwołanie Walnego Zebrania Członków w trybie nadzwyczajnym powinien zawierać propozycje terminów oraz porządku obrad.

3. Dla zwołania Walnego Zebrania Członków w trybie nadzwyczajnym podaje się dwa terminy odległe o co najmniej 2 dni robocze, ale nie więcej, niż 14 dni kalendarzowych. Zarząd powiadamia członków Stowarzyszenia o zebraniu z wyprzedzeniem co najmniej 2 dni roboczych przed jego pierwszym terminem, przypadającym na nie później, niż 30 dni kalendarzowych od daty wpływu wniosku do Zarządu.

4. Aby obrady Walnego Zebrania Członków zwołanego w trybie nadzwyczajnym mogły ropocząć się w pierwszym terminie, wymagana jest obecność kworum. W razie braku kworum, zebranie odbywa się w drugim terminie. Wówczas nie jest wymagane kworum. Walne Zebranie zwołane w trybie nadzwyczajnym obraduje wyłącznie nad sprawami, dla których zostało zwołane.

§ 19. 1. Uchwały Walnego Zebrania Członków zapadają zwykłą większością głosów w trybie głosowania jawnego lub, na żądanie dowolnego uczestnika, tajnego.

2. Uchwały o wyborze i odwoływaniu władz Stowarzyszenia oraz o zmianach statutu wymagają bezwzględnej większości głosów.

§ 20. Do kompetencji Walnego Zebrania Członków należą:

1) określenie głównych kierunków działania i rozwoju Stowarzyszenia,

2) uchwalanie zmian statutu,

3) wybór i odwoływanie Zarządu oraz Komisji Rewizyjnej,

4) udzielanie Zarządowi absolutorium na wniosek Komisji Rewizyjnej,

5) ustalanie wysokości składek członkowskich,

6) rozpatrywanie i zatwierdzanie sprawozdań władz Stowarzyszenia,

7) rozpatrywanie wniosków i postulatów zgłoszonych przez członków Stowarzyszenia lub jego władze,

8) rozpatrywanie odwołań od uchwał Zarządu,

9) podejmowanie uchwały o rozwiązaniu Stowarzyszenia i przeznaczeniu jego majątku,

10) podejmowanie uchwał w każdej sprawie wniesionej pod obrady, we wszystkich sprawach nie zastrzeżonych do kompetencji innych władz Stowarzyszenia.

§ 21. 1. Zarząd jest powołany do kierowania całą działalnością Stowarzyszenia zgodnie z uchwałami Walnego Zebrania Członków, a także reprezentuje Stowarzyszenie wobec organów administracji i sądów.

2. Zarząd składa się z od trzech do siedmiu osób.

3. Posiedzenia Zarządu odbywają się w miarę potrzeb, nie rzadziej jednak, niż raz na dwa lata. Posiedzenia Zarządu zwołuje dwóch członków zarządu działających łącznie.

3a. Członkowie Zarządu zwołujący posiedzenie powiadamiają wszystkich pozostałych członków Zarządu za pośrednictwem poczty elektronicznej, z wyprzedzeniem przynajmniej 14 dni roboczych, o:

1) terminie posiedzenia,

2) planowanym porządku obrad,

3) miejscu organizacji posiedzenia lub sposobie dołączenia do posiedzenia organizowanego z wykorzystaniem środków komunikacji elektronicznej.

4. Do kompetencji Zarządu należą:

1) realizacja celów Stowarzyszenia,

2) wykonywanie uchwał Walnego Zebrania Członków,

3) sporządzanie planów pracy i budżetu,

4) sprawowanie zarządu nad majątkiem Stowarzyszenia,

5) podejmowanie uchwał o zarządzaniu majątkiem Stowarzyszenia,

6) reprezentowanie Stowarzyszenia wobec organów administracji i sądów,

7) zwoływanie Walnego Zebrania Członków,

8) przyjmowanie i skreślanie członków,

9) składanie sprawozdań ze swojej działalności na Walnym Zebraniu Członków,

10) sporządzanie rocznego sprawozdania finansowego.

§ 22. 1. Komisja Rewizyjna powoływana jest do sprawowania kontroli nad działalnością Stowarzyszenia.

2. Komisja Rewizyjna składa się z od trzech do pięciu osób.

2a. Posiedzenia Komisji Rewizyjnej odbywają się w miarę potrzeb, nie rzadziej jednak, niż raz do roku. Posiedzenia Komisji Rewizyjnej zwołuje dwóch członków Komisji działających łącznie.

2b. Członkowie Komisji Rewizyjnej zwołujący posiedzenie powiadamiają wszystkich pozostałych członków Komisji Rewizyjnej za pośrednictwem poczty elektronicznej, z wyprzedzeniem przynajmniej 14 dni roboczych, o:

1) terminie posiedzenia,

2) planowanym porządku obrad,

3) miejscu organizacji posiedzenia lub sposobie dołączenia do posiedzenia organizowanego z wykorzystaniem środków komunikacji elektronicznej.

3. Do kompetencji Komisji Rewizyjnej należy:

1) kontrolowanie działalności Zarządu,

2) składanie wniosków z kontroli na Walnym Zebraniu Członków,

3) prawo wystąpienia z wnioskiem o zwołanie Walnego Zebrania Członków oraz zebrania Zarządu,

4) składanie wniosków o absolutorium dla Zarządu Stowarzyszenia,

5) składanie sprawozdań ze swojej działalności na Walnym Zebraniu Członków,

6) zatwierdzanie rocznego sprawozdania finansowego.

§ 23. W razie, gdy skład Zarządu lub Komisji Rewizyjnej ulegnie zmniejszeniu w czasie trwania kadencji, uzupełnienie ich składu może nastąpić w drodze kooptacji spośród członków zwyczajnych Stowarzyszenia, której dokonują pozostali członkowie organu, który uległ zmniejszeniu. W tym trybie można powołać nie więcej, niż połowę składu organu.

## Rozdział V – Majątek i fundusze

§ 24. Majątek Stowarzyszenia powstaje z:

1) składek członkowskich,

2) subwencji, darowizn, spadków i zapisów,

3) wpływów z odpłatnej działalności statutowej,

4) wpływów z ofiarności publicznej,

5) dochodów z majątku, odsetek oraz kapitału,

6) dotacji i kontraktów państwowych,

7) wpływów z loterii, aukcji i sponsoringu,

8) zbiórek publicznych.

§ 25. 1. Organem kompetentnym w zakresie zarządzania majątkiem Stowarzyszenia jest Zarząd.

2. Zarząd zobowiązany jest dołożyć wszelkich starań w celu utrzymania zapasu środków na kontach Stowarzyszenia wystarczającego na pokrycie stałych zobowiązań Stowarzyszenia przez okres co najmniej trzech miesięcy.

3. Do zawierania umów, udzielania pełnomocnictwa i składania innych oświadczeń woli, w szczególności w sprawach majątkowych:

1) upoważnionych jest dowolnych dwóch członków Zarządu działających łącznie,

2) upoważniony jest każdy członek Zarządu działający samodzielnie, jeżeli wysokość podejmowanego zobowiązania nie przekracza 128 PLN.

## Rozdział VI – Postanowienia końcowe

§ 26. 1. Uchwałę w sprawie zmiany Statutu oraz uchwałę o rozwiązaniu Stowarzyszenia podejmuje Walne Zebranie Członków kwalifikowaną większością głosów (2/3) przy obecności co najmniej połowy łącznej liczby członków Stowarzyszenia uprawnionych do głosowania, stanowiących kworum.

2. Podejmując uchwałę o rozwiązaniu Stowarzyszenia, Walne Zebranie Członków określa sposób jego likwidacji oraz przeznaczenie majątku Stowarzyszenia.

§ 27. W sprawach nieuregulowanych w niniejszym statucie zastosowanie mają przepisy ustawy Prawo o stowarzyszeniach.
